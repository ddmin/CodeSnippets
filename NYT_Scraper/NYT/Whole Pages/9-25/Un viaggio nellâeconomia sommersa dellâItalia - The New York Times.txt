Source: https://www.nytimes.com/2018/09/24/fashion/-italia-economia-moda-lusso.html

Title: Un viaggio nell’economia sommersa dell’Italia - The New York Times

By Di Elizabeth Paton e Milena Lazazzera

PROVINCIA DI BARI, Italia — In un appartamento al secondo piano di Santeramo in Colle, cittadina della provincia di Bari, questa estate una donna di mezza età era seduta su una seggiola imbottita di colore nero, al tavolo della sua cucina, lavorando alacremente. Cuciva con cura un elegante cappotto di lana, quel genere di capo che sarà venduto a 800-2.000 euro una volta esposto in questo mese nei negozi, come parte della collezione autunno-inverno di MaxMara, griffe di lusso italiana.

La donna, che ha chiesto di conservare l’anonimato per timore di perdere la sua fonte di retribuzione, percepisce dalla fabbrica committente appena 1,00 euro per ogni metro di tessuto realizzato.

“Per cucire un metro impiego un’ora, quindi per completare un intero cappotto ci vogliono circa quattro-cinque ore”, dice la donna, che lavora senza un contratto e senza un’assicurazione, ed è retribuita al mese e in contanti. “Cerco di realizzare due cappotti al giorno”.

Il lavoro al nero che svolge nel suo appartamento le viene affidato in outsourcing dallo stabilimento locale che produce anche articoli di abbigliamento esterno per alcuni dei più noti marchi di lusso, tra cui Louis Vuitton e Fendi. Ha raccontato di aver percepito al massimo 24,00 euro per la realizzazione di un intero cappotto.

Il lavoro a domicilio (ovvero il lavoro svolto presso la propria abitazione o in un piccolo laboratorio piuttosto che in fabbrica) è un pilastro della filiera di fornitura fast fashion. Si tratta di una tipologia di lavoro particolarmente diffusa in paesi come India, Bangladesh, Vietnam e Cina dove milioni di lavoratori a domicilio, a basso costo, soprattutto di sesso femminile, sono tra i meno tutelati del settore, a causa del loro status occupazionale irregolare, dell’isolamento e della mancanza di mezzi di tutela giuridici.

Per coloro i quali l’etichetta “Made in Italy” è sinonimo di raffinata artigianalità può, tuttavia, risultare scioccante apprendere che esistono analoghe condizioni in Italia e tali da favorire la produzione di alcuni dei capi più costosi presenti nei guardaroba.

L’aumento della pressione derivante dalla globalizzazione e la crescente concorrenza a tutti i livelli del mercato implicano che il presupposto intrinseco nella promessa di lusso – il valore di tale merce è in parte dovuto al fatto che la sua realizzazione avvenga nelle migliori condizioni, ad opera di lavoranti altamente qualificati ed equamente retribuiti – è messo, talvolta, a repentaglio.

Sebbene non siano esposti a ciò che la maggior parte delle persone considererebbe sfruttamento, i lavoratori a domicilio percepiscono compensi pressoché da fame. In Italia non è previsto un salario minimo nazionale, ma circa 5-7 euro all’ora sono considerati uno standard adeguato da molti sindacati e studi di consulenza. In rarissimi casi, un lavoratore altamente qualificato può guadagnare fino a 8-10 euro all’ora. I lavoratori a domicilio guadagnano, però, molto meno, indipendentemente dal fatto che si tratti di lavorazioni in pelle e cuoio, ricamo o altre attività artigianali.

Maria Colamita, 53 anni, vive nella cittadina pugliese di Ginosa, e ha raccontato che un decennio prima, quando i suoi due figli erano più piccoli, aveva lavorato da casa su abiti da sposa prodotti dalle aziende locali, ricamando abiti con paillettes di perle e applicazioni, e percependo un compenso di 1,50-2,00 euro all’ora.

La realizzazione di ogni abito richiedeva tra le 10 e le 50 ore e la signora Colamita ha raccontato di aver lavorato per 16-18 ore al giorno. Il suo compenso le veniva corrisposto solo al completamento dell’abito.

“Interrompevo il lavoro soltanto per prendermi cura dei miei figli e degli altri familiari, le cose stavano così”, ha continuato, aggiungendo che attualmente lavora come donna delle pulizie e guadagna 7,00 euro all’ora. “I miei figli ora sono cresciuti e posso impiegarmi in attività dove posso percepire un vero salario”.

Entrambe le donne hanno raccontato di conoscere almeno altre 15 cucitrici nella zona impegnate presso il loro domicilio nella produzione di capi di abbigliamento di lusso retribuiti a cottimo, per conto delle aziende locali. Vivono tutte in Puglia, il tacco rurale dello stivale italiano dove insistono villaggi di pescatori con le case imbiancate a calce e acque limpide e cristalline adorate dai turisti, nonché uno dei principali poli manifatturieri del Paese.

Sono state in poche a voler mettere a repentaglio la loro fonte di sostentamento per raccontarci le loro storie perché la flessibilità e l’opportunità di prendersi cura delle proprie famiglie e, nel contempo, di lavorare, per loro hanno comunque un valore, anche se la paga è misera e non sono tutelate in alcun modo.

“So di non essere pagata adeguatamente, ma qui in Puglia i salari sono molto bassi, e poi questo lavoro mi piace!”, ha raccontato un’altra cucitrice dal laboratorio ricavato nella soffitta del proprio appartamento. “L’ho fatto per tutta la vita e non potrei fare nient’altro”.

Sebbene avesse un lavoro in fabbrica dove era retribuita 5,00 euro all’ora, lavorava altre tre ore al giorno al nero presso il proprio domicilio, soprattutto su capi-campione di alta qualità di stilisti italiani, a un prezzo di circa 50 euro al pezzo.

“Tutte noi sappiamo e accettiamo questo stato di cose”, ha detto la donna intenta alla macchina da cucire, circondata da bobine di stoffe e metri a nastro.

Made in Italy, ma a quale prezzo?

Realizzate sulla miriade di piccole e medie aziende manifatturiere con vocazione all’esportazione che costituiscono la spina dorsale della quarta principale economia europea, le fondamenta secolari della leggenda del “Made in Italy” hanno vacillato negli ultimi anni sotto il peso della burocrazia, dell’aumento dei costi e dell’incremento della disoccupazione.

Le aziende del nord Italia, dove si registrano generalmente maggiori opportunità di lavoro e salari più elevati, hanno sofferto meno rispetto a quelle del meridione, duramente colpite dal boom della manodopera straniera a basso costo e che ha spinto molte società a trasferire all’estero le attività operative.

Sono pochi i settori che dipendono quanto il commercio del lusso dal prestigio manifatturiero del Paese, a lungo perno della crescita economica dell’Italia. Contribuisce con una quota del 5% al PIL italiano e, nel 2017, si stimava che 500.000 persone fossero, direttamente e indirettamente, occupate nel segmento luxury in Italia, in base ai dati di una relazione dell’Università Bocconi e Altagamma, fondazione che riunisce diverse imprese per la promozione di beni di lusso.

Questi dati sono stati consolidati dalle rosee circostanze del mercato globale del lusso che, come previsto da Bain & Company, cresceranno del 6-8%, attestandosi a 276-281 miliardi di euro nel 2018, trainati in parte dalla forte attrattività di articoli “Made in Italy” da parte dei mercati consolidati e da quelli emergenti.

I presunti sforzi, da parte di alcuni marchi di beni di lusso e dei fornitori leader, di ridurre i costi senza compromettere la qualità hanno messo a dura prova coloro che operano nel profondo del settore. È difficile quantificare il numero degli interessati.

In base ai dati Istat, in Italia, nel 2015, 3,7 milioni di lavoratori in tutti i settori hanno prestato attività senza avere un contratto. In tempi più recenti, vale a dire nel 2017, l’Istat ha censito 7.216 lavoratori a domicilio, 3.647 nel settore manifatturiero, assunti con regolari contratti.

Non vi sono, tuttavia, dati ufficiali su quanti lavorano con contratti irregolari, e nessuno, per decenni, ha tentato di quantificarne il numero. Nel 1973, l’economista Sebastiano Brusco stimava che in Italia i lavoratori a domicilio impegnati nella produzione di abbigliamento erano pari a un milione, con un numero pressoché uguale che lavorava senza contratto. Da allora, sono stati compiuti pochi sforzi per verificarne i numeri.

La presente inchiesta condotta da The New York Times ha raccolto prove di circa 60 donne nella sola regione Puglia che lavorano nel settore dell’abbigliamento presso il proprio domicilio senza un regolare contratto. Tania Toffanin, autrice di Fabbriche Invisibili, un libro sulla storia del lavoro a domicilio in Italia, ha stimato che attualmente vi sono 2.000-4.000 lavoranti a domicilio irregolari, impiegate nella produzione di abbigliamento.

“Più si scende lungo la filiera di fornitura, tanto più aumenta l’illegalità”, ha dichiarato Deborah Lucchetti, di Campagna Abiti Puliti, sezione italiana della Clean Clothes Campaign, un gruppo di difesa per fare fronte allo sfruttamento. La Lucchetti ritiene che la struttura frammentata del settore manifatturiero globale costituita da migliaia di piccole e medie imprese, spesso a conduzione familiare, rappresenti una ragione chiave per cui prassi come il lavoro a domicilio non regolamentato possano avere un carattere prevalente anche in un paese come l’Italia.

Molti dirigenti di fabbriche pugliesi hanno sottolineato di aver recepito i regolamenti sindacali, di aver trattato equamente i lavoratori e di averli retribuiti adeguatamente. Molti industriali hanno aggiunto che quasi tutti i brand del segmento di lusso, ad esempio Gucci, di proprietà di Kering, o Louis Vuitton, di proprietà di LVMH Moët Hennessy Louis Vuitton - hanno inviato regolarmente personale per verificare le condizioni di lavoro e gli standard qualitativi.

LVMH è stata contattata, ma ha declinato l’invito a rilasciare commenti al riguardo. Un portavoce di MaxMara ha inviato un messaggio email con la seguente dichiarazione: “MaxMara ritiene che una filiera di fornitura etica rappresenti un elemento essenziale dei valori fondamentali dell’azienda che si riflette nelle nostre prassi commerciali”.

Ha anche aggiunto che l’azienda non era a conoscenza di specifiche accuse riguardo al fatto che i suoi fornitori impiegano lavoratori a domicilio, e che in settimana era stata avviata un’indagine.

Secondo la Lucchetti, il fatto che molti marchi di beni di lusso italiani esternalizzino la maggior parte della produzione manifatturiera invece di utilizzare i propri stabilimenti ha creato una situazione di fatto dove lo sfruttamento può facilmente insidiarsi, soprattutto per quanti non rientrano in schemi sindacali. Una gran parte dei brand ingaggia un fornitore locale in una regione, che a sua volta provvede a negoziare, per conto del brand, contratti con gli stabilimenti presenti nell’area.

“I brand incaricano i primi appaltatori leader a capo della filiera di fornitura che a loro volta incaricano dei subappaltatori, che a loro volta trasferiscono parte della produzione in stabilimenti di dimensioni più contenute, opprimendoli con tempi di consegna ridotti e prezzi all’osso”, ha asserito la Lucchetti. “Questo rende difficile l’esistenza di un adeguato livello di trasparenza e responsabilità. Sappiamo che il lavoro a domicilio esiste, ma è talmente sommerso che vi sono marchi assolutamente all’oscuro del fatto che gli ordini vengono realizzati da lavoratori irregolari che operano all’esterno delle fabbriche incaricate”.

La Lucchetti ha, tuttavia, dichiarato che tali problemi sono di comune conoscenza e ha asserito che “alcuni brand devono essere consapevoli che potrebbero essere complici”.

Il “Metodo Salentino”

Questo è certamente il punto di vista di Eugenio Romano, ex avvocato sindacalista, che negli ultimi cinque anni ha rappresentato Carla Ventura, titolare di una fabbrica in fallimento, proprietaria di Keope Srl (già CRI), che ha citato in giudizio il colosso italiano delle calzature di lusso Tod’s ed Euroshoes, società quest’ultima ingaggiata da Tod’s come fornitore leader per la sua produzione di calzature pugliesi.

Inizialmente, nel 2011, la signora Ventura ha intentato un’azione legale nei confronti della sola Euroshoes, asserendo che il consistente ritardo nei pagamenti, la contrazione delle tariffe per gli ordini e i crediti in sofferenza non corrisposti alla sua società rendevano impossibile la redditività della fabbrica e la corresponsione di adeguati stipendi ai dipendenti. Il tribunale competente si è pronunciato in suo favore ordinando a Euroshoes di saldare i debiti che, dopo il ricorso in appello il cui esito è stato sfavorevole, sono stati onorati.

A seguito di tale azione legale, la signora Ventura non ha più ricevuto ordini di lavoro. Alla fine, nel 2014, Keope ha dichiarato fallimento. Ora, in un secondo processo che si è protratto per anni senza il pronunciamento di una sentenza significativa, la signora Ventura ha intentato un’altra azione legale nei confronti di Euroshoes e di Tod’s, che, a suo parere, era a diretta conoscenza delle illecite pratiche commerciali di Euroshoes (Tod’s ha asserito di non aver avuto alcun ruolo né conoscenza delle questioni contrattuali di Euroshoes con Keope. Un consulente legale di Euroshoes ha rifiutato di rilasciare commenti per questo articolo).

“Parte del problema in questione è che i dipendenti accettano di rinunciare ai propri diritti pur di lavorare”, ha commentato l’Avv. Romano dal suo ufficio di Casarano, prima della prossima udienza prevista per il 26 settembre.

Ha parlato del “metodo Salentino”, un ben noto modo di dire salentino che, in altre parole, significa: “Sii flessibile, usa i tuoi metodi, sai come farlo qui”.

La regione salentina è interessata da un elevato tasso di disoccupazione che rende vulnerabile la sua forza lavoro. Anche se i brand non arriverebbero mai a suggerire ufficialmente di approfittarsi dei dipendenti, alcuni proprietari di fabbriche hanno riferito a Romano che, in ogni caso, serpeggia il sottile messaggio di ricorrere a una serie di mezzi, incluso quello di sottopagare i dipendenti e di retribuirli per farli lavorare a domicilio.

L’area salentina è stata a lungo un polo di produzione di calzature per conto terzi per i brand di lusso tra cui Gucci, Prada, Salvatore Ferragamo e Tod’s. Nel 2008, la signora Ventura aveva stipulato un accordo in esclusiva con Euroshoes per diventare un subfornitore di tomaie per calzature destinate a Tod’s.

Nei documenti procedurali la signora Ventura riferisce di aver ricevuto pagamenti con un notevole ritardo nonché di aver assistito a un’inspiegabile riduzione dei prezzi unitari passando da 13,48 euro a 10,73 euro per tomaia negli anni compresi tra il 2009 e il 2012.

Mentre molti stabilimenti locali adottavano politiche finalizzate al risparmio, tra cui l’occupazione dei dipendenti presso i loro domicili, la signora Ventura ha dichiarato di aver continuato a versare sia le retribuzioni che i contributi previdenziali. Dal momento che il contratto stipulato prevedeva la clausola di esclusività, non le è stato possibile sottoscrivere altri potenziali accordi di produzione con marchi concorrenti come Armani e Gucci, che, in caso contrario, avrebbero potuto risanare la posizione contabile dell’azienda.

I costi di produzione non erano più sostenibili e le promesse di un aumento del numero di ordini da parte di Tod’s per il tramite di Euroshoes non si sono mai concretizzate, come riportato nella documentazione legale depositata per il procedimento intentato dalla signora Ventura.

Nel 2012 gli ordini di Tod’s per il tramite di Euroshoes sono stati completamente interrotti, un anno dopo che la signora Ventura aveva citato per la prima volta in giudizio Euroshoes per le fatture rimaste insolute. Sempre in base agli atti depositati, la signora Ventura ha dichiarato che tale fatto ha portato al fallimento di Keope. La signora Ventura è stata dichiarata insolvente nel 2014.

Richiesto un commento sulla vicenda, una portavoce di Tod’s ha dichiarato:

“Keope ha promosso un’azione legale nei confronti di uno dei nostri fornitori, Euroshoes, e contro Tod’s, per richiedere il risarcimento danni per presunti atti od omissioni di Euroshoes. Tod’s non è coinvolta nei fatti rappresentati nel procedimento e non ha mai intrattenuto un rapporto commerciale diretto con Keope. Keope è un subappaltatore di Euroshoes e Tod’s è totalmente estranea a tale relazione”.

Nella dichiarazione resa veniva anche riferito che Tod’s aveva corrisposto a Euroshoes tutti gli importi fatturati, in modo tempestivo e regolare, e non era responsabile dei mancati pagamenti di Euroshoes al subappaltatore. Tod’s ha dichiarato di aver richiesto a tutti i suoi fornitori ingaggiati nella prestazione dei servizi di ottemperare alle norme di legge, e che il medesimo standard venisse da questi applicato a tutti i subappaltatori.

“Tod’s si riserva il diritto di difendere la propria reputazione dal tentativo diffamatorio di Keope di coinvolgerla in questioni non riferibili a Tod’s”, ha dichiarato la portavoce.

Un rapporto di Campagna Abiti Puliti che comprendeva un’inchiesta del quotidiano locale Il Tacco D’Italia sul caso della signora Ventura ha, infatti, rivelato che altre aziende presenti nella regione affidavano la cucitura a mano delle tomaie a donne che lavoravano a casa e in modo irregolare. Il compenso si attesta sui 70-90 centesimi di euro a paia e quindi, per 12 ore di lavoro, la retribuzione sarebbe di 7-9 euro.

“La manodopera invisibile”

Le lavorazioni tessili svolte in casa, ad alta intensità di manodopera, o che richiedono abili artigiani, non sono una novità per l’Italia. Molti osservatori del settore ritengono, tuttavia, che la mancata definizione a livello governativo di un salario minimo nazionale abbia consentito ai molti che svolgono attività presso il proprio domicilio di essere ancora pagati una miseria.

I salari sono in genere negoziati per conto dei lavoratori dalle rappresentanze sindacali e variano per settore e per sindacato. Secondo lo Studio Rota Porta che si occupa di consulenza del lavoro, il salario minimo nel settore tessile dovrebbe attestarsi intorno ai 7,08 euro all’ora, più basso di quello di altri settori, incluso quello alimentare (8,70 euro), costruzioni (8,00 euro) e finanziario (11,51 euro).

I lavoratori non iscritti ai sindacati operano, però, al di fuori del sistema e sono vulnerabili rispetto a fenomeni di sfruttamento, circostanza questa frustrante per molti rappresentanti sindacali.

“Sappiamo che le cucitrici pugliesi lavorano senza contratto da casa, soprattutto quelle specializzate nella cucitura di applicazioni, ma nessuna di loro vuole contattarci e raccontarci le loro condizioni e il sistema del subappalto le rende per lo più invisibili” ha dichiarato Pietro Fiorella, rappresentante della CGIL.

Molte di loro sono pensionate, ha detto Fiorella, o vogliono la flessibilità di un lavoro part-time per prendersi cura della propria famiglia, oppure desiderano integrare il proprio reddito e temono di perdere questo ulteriore introito.

Sebbene in Puglia, nel primo trimestre del 2018, il tasso di disoccupazione sia sceso al 19,5% rispetto a quasi il 21,5% del medesimo periodo del precedente anno, trovare un’occupazione è comunque difficile.

Un altro esponente sindacale, Giordano Fumarola, ha segnalato che l’altro motivo per cui in questa parte dell’Italia meridionale i salari del settore tessile e dell’abbigliamento sono rimasti così bassi, e per così tanto tempo, è da ricercare nella delocalizzazione della produzione in Asia e nell’Europa dell’Est verificatasi nell’ultimo ventennio, che ha intensificato la concorrenza a livello locale con un numero di ordini inferiore e ha indotto i proprietari delle fabbriche a ridurre i prezzi.

Negli ultimi anni alcune società di beni di lusso hanno cominciato a ricollocare le attività produttive in Puglia, ha dichiarato Fumarola, il quale tuttavia ritiene che il potere sia ancora saldamente nelle mani dei brand e non dei fornitori, i quali operano con margini sottilissimi. Era difficile per i proprietari delle fabbriche resistere alla tentazione di ricorrere all’impiego di subfornitori o lavoratori a domicilio, o di risparmiare denaro frodando la propria manodopera o lo Stato.

A questo si aggiunga l’atavica antipatia per i regolamenti, l’ampia casistica di occupazione irregolare e di sistemi frammentati di tutela dell’occupazione, e il fatto che l’occupazione di tipo non standard è stata significativamente liberalizzata dalle successive riforme del mercato del lavoro a partire dalla metà degli anni ’90 con il conseguente ulteriore isolamento di coloro che lavorano ai margini.

Le elezioni politiche dello scorso marzo hanno portato al potere un nuovo governo populista formato da due partiti, il MoVimento 5 Stelle e la Lega, e il “decreto dignità” proposto è inteso a limitare la prevalenza dei contratti di lavoro a breve termine e il trasferimento all’estero dei posti di lavoro da parte delle aziende, semplificando nel contempo alcune norme in materia tributaria. Al momento, tuttavia, la legislazione sul salario minimo non sembra essere all’ordine del giorno.

In effetti, per le donne come la cucitrice di Santeramo in Colle che ha voluto conservare l’anonimato, e che sta lavorando a un altro cappotto sul tavolo della sua cucina, una riforma di qualsiasi tipo sembra molto lontana.

Non che le importi davvero. Sarebbe affranta dalla perdita di questo reddito integrativo, ha detto, e il lavoro le ha consentito di trascorrere tempo con i figli.

“Cosa vuole che le dica?” ha commentato con un sospiro, chiudendo gli occhi e sollevando i palmi delle mani. “È così. Questa è l’Italia”.

